---
templateKey: blog-post
title: ' Verbinding en openheid leidt tot betere ontwikkeling'
date: 2020-01-20T07:13:07.303Z
description: >-
  Een band opbouwen, naar elkaar luisteren en elkaar durven confronteren zijn
  voor mij van groot belang om samen tot succes te komen.
featuredpost: false
featuredimage: >-
  https://res.cloudinary.com/junior-joy/image/upload/v1579505028/blog/vajda_Djoko_o8ofu5.jpg
tags:
  - Verbinding
---
***BERTENS EN SLUITER***

*Ondanks dat de samenwerking nu ten einde is, is het bijzonder om te zien hoe trouw Kiki Bertens en Raemon Sluiter aan elkaar zijn gebleven. Ze hebben in een vrij korte periode heftige ups en vooral ook downs meegemaakt. Wat mij opvalt in interviews met Bertens en Sluiter is de verbinding die ze hebben maar ook vooral de openheid naar elkaar. Ik weet zeker dat deze verbinding en openheid de sleutel is geweest tot de successen die Bertens heeft gehad.*

![](https://res.cloudinary.com/junior-joy/image/upload/t_media_lib_thumb/v1579505028/blog/vajda_Djoko_o8ofu5.jpg)

***DJOKOVIC EN VAJDA***

*Dit geldt misschien nog wel in sterkere mate voor Djokovic en zijn coach Vajda die in 2006 zijn gaan samenwerken, samen hebben ze fantastische resultaten geboekt. Na 11 jaar besloot Djokovic de samenwerkingen te stoppen voor nieuwe inzichten van andere coaches en begeleiders. Dit had niet het gewenste resultaat, sterker nog hij zakte van de 1ste naar de 13de plek. Eerlijkheid gebiedt te zeggen dat een elleboogblessure ook niet echt mee hielp. Maar na een jaar van tegenvallende resultaten besloot hij weer terug te gaan naar Vajda. De coach waarmee hij al zoveel had meegemaakt en die hem al zo goed kende. Binnen korte tijd kwam zijn oude spel weer regelmatig terug en tijdens Wimbledon 2018 was hij weer briljant stabiel en mentaal evenwichtig.*

**VERBINDING KOMT VAN TWEE KANTEN**

Ontwikkeling gaat en staat met ups en downs, in dit proces is een sterke band met de trainer en ouders van groot belang. Elke situatie en elke periode vraagt weer om een specifieke en persoonlijke aanpak. Alleen met de juiste verbondenheid en openheid kom je bij de speler tot de kern van wat hij echt nodig heeft. Het is niet altijd gemakkelijk om tot deze kern te komen, vooral als er van één kant verbinding en/of openheid mist.

De verwachting die de speler van zichzelf maar ook van de trainer heeft kan een negatieve uitwerking hebben op de verbinding. Als je beiden met een ander idee op de baan staat dan kun je als trainer je zin proberen door te drukken maar vaak werkt dat averechts. Dit is het moment om een pas op de plaats te maken en in gesprek te gaan met elkaar en te zorgen voor het juiste verwachtingspatroon. In de meeste gevallen zul je tot een gezamenlijk verwachtingspatroon komen en daarmee de verbondenheid en openheid vergroten.\
Geregeld zie ik in tennisland ouders maar ook spelers te snel en te vaak switchen van organisatie en trainer. Onder het motto “het gras is groener aan de overkant” vergeten ze dat de band met de trainer vaak meer waard is dan de eventuele betere omstandigheden elders. Sterker nog, als de speler en ouders betrokken en open zijn dan kunnen ze vroegtijdig aankaarten wat ze missen en dan krijgt de trainer / organisatie de kans om hier invulling aan te geven of eventueel dit gemis te bekritiseren.\
Ik vraag de ouders van onze spelers dan ook graag om feedback zodat ook wij kunnen doorontwikkelen. Wij zijn niet bang voor een goede portie kritiek, sterker nog we zien het als noodzakelijk!

**TOT SLOT**

Investeer als speler en ouder maar ook zeker als trainer in de band die je samen opbouwt. Wees open naar elkaar, luister naar elkaar, leer van elkaar en durf elkaar te confronteren. Alleen op deze manier zul je de diepte in kunnen gaan in training en coaching en alleen dan kun je er alles uit halen.

Door Teun Kuijken

![](https://res.cloudinary.com/junior-joy/image/upload/v1577894223/teun_ffehbw.png)
